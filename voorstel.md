# Team UBL: TUBL

Om collecties visueel te verbinden is er maar één logische keuze voor de presentatie: [IIIF]. De [UBL] wil haar collecties middels de IIIF-API's ontsluiten en ziet in de Hack-a-LOD een uitstekende kans om dit in een creatief experiment uit te werken.

Het leggen van verbindingen tussen collecties kunnen we aan de gebruikers overlaten, maar is het niet spannender om te zien wat computers kunnen vinden?

TUBL wil daarom een prototype voor een collectieviewer bouwen waarin enkele collecties samen worden gepresenteerd, op basis van met machine learning gevonden links tussen objecten uit de verschillende collecties.

[IIIF]: http://iiif.io
[UBL]: http://www.bibliotheek.leidenuniv.nl

De collectie Early Dutch Books Online (EDBO) bevat metadata over en scans van ca. 10.000 boeken uit de periode 1781-1800. In de Hack-a-LOD doet Team UBL een poging om de figuren en illustraties uit deze boeken te presenteren op een manier die het voor bijvoorbeeld kunst- en boekhistorici makkelijk maakt om de afbeeldingen uit oude drukken naast elkaar te leggen. Selecties kunnen worden gemaakt op basis van onder meer de uitgever, de auteur, de plaats van uitgave en het onderwerp – deze informatie komt uit STCN en eventueel andere bronnen. Informatie over de locatie van afbeeldingen in boeken zal worden verzameld door de eindgebruiker, maar hopelijk met hulp van algoritmen. Voor de presentatie maken we gebruik van IIIF en Open Annotation.